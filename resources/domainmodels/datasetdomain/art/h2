धान रोपती औरतें 
करती हैं इंतजार 
रोपे की रूहणी और 
बरसात के मौसम का 
उनके लिए किसी उत्सव
से कम नहीं है धान के रोपे में 
रूहणी के लिए आना।
वे समझती हैं
अषाढ़ की उमस भरी दोपहर में
आसमान पर उमड़ते-घुमड़ते
काले मेघों के चले आने का सबब
वे जानती हैं सावन की
फुहारों के बीच जंगल में नाचते
मोर का प्रणय प्रलाप।
मगर वे फिर भी चली आती हैं
कीचड़ भरे खेत में
हरियाली रोंपने
क्योंकि वे जानती हैं
उनके कीचड़ में डूबने से ही
महक उठेगा धान की बालियों से भरा खेत।
