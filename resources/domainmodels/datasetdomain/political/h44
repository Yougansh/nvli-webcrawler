सुषमा, कमलनाथ और सिंधिया की सीटों पर आयकर अफसरों की नजर 
भोपाल. नगद पैसों के परिवहन और लेन-देन के हिसाब से मप्र की 13 लोकसभा सीटों पर आयकर विभाग के अफसरों की निगाह जम गई हैं। ये वो सीटें हैं, जिन पर लोकसभा में नेता प्रतिपक्ष सुषमा स्वराज, केंद्रीय मंत्री कमलनाथ व ज्योतिरादित्य सिंधिया समेत भाजपा और कांग्रेस से दिग्गज मैदान में आमने-सामने हैं। ऐसी संभावना है कि इन सीटों पर चुनाव आयोग की तय सीमा 70 लाख रुपए से अधिक राशि चुनाव में खर्च हो सकती है।
 विधानसभा चुनाव में जिस तरह से नगद राशि पकड़ी गई थी और कुछ सीटों पर एक करोड़ रुपए से अधिक राशि के खर्च होने की जानकारी मिली थी, उसी को आधार बनाकर ये 13 सीटें चिन्हित की गई हैं। ऐसा नहीं है कि शेष सीटों को आयकर विभाग के अफसर छोड़ देंगे, उनके लिए भी अलग से व्यवस्था की गई है। यह भारत निर्वाचन आयोग के दिशा-निर्देशों के तहत हो रहा है।
 हलफनामा दाखिल करते ही खुलेगी फाइल
सांसद प्रत्याशियों के नामांकन भरते समय संपत्ति का हलफनामा दाखिल करते ही आयकर विभाग में उनकी फाइल खुल जाएगी। सूत्रों के अनुसार वेबसाइट में तुरंत हलफनामे को डाउनलोड किया जाएगा। इसके बाद चार प्रमुख बिंदुओं पर जांच भी शुरू हो जाएगी। पहला - 2009 और 2014 में दिए गए हलफनामे का मिलान होगा। दूसरा - संपत्ति बहुत दिखाई हो और रिटर्न नहीं नहीं दिया हो। तीसरा - शहरी क्षेत्र में जमीन है या संबंधित व्यक्ति ने वैल्थ टैक्स नहीं भरा, क्योंकि वैल्थ टैक्स की लिमिट 30 लाख रुपए तक ही है। चौथा-नॉन प्रोडक्टिव चीजों में निवेश तो नहीं है। मसलन जमीन, कार या ज्वैलरी। 
