सांसद भूरिया पर आचार संहिता के उल्लंघन का आरोप
रतलाम. कांग्रेस उम्मीदवार कांतिलाल भूरिया आचार संहिता के उल्लंघन के आरोप में घिर गए हैं। ओलावृष्टि से खराब फसलों के मुआवजे की मांग को लेकर उन्होंने कलेक्टोरेट में सभा संबोधित की। नारेबाजी हुई। भाजपा ने इसे आचार संहिता का उल्लंघन बताते हुए मुख्य निर्वाचन आयुक्त से कार्रवाई की मांग की।
मंगलवार दोपहर 1.15 बजे भूरिया किसानों के साथ कलेक्टोरेट पहुंचे। 10 मिनट संबोधित किया। कलेक्टर राजीव दुबे को राज्यपाल के नाम किसानों को उचित मुआवजा और बैंक कर्ज माफ करने की मांग को लेकर ज्ञापन दिया। जिला किसान कांग्रेस के रामचंद्र धाकड़, कांग्रेस जिलाध्यक्ष प्रभु राठौड़, डॉ. राजेश शर्मा सहित पदाधिकारी मौजूद थे।
यह कहा सांसद ने - भूरिया ने कहा मुआवजे के लिए केंद्र सरकार को दोष दिया जा रहा है। मुख्यमंत्री 500 करोड़ की मांग कर रहे हैं। फसल सर्वे व मुआवजा आकलन होने के बाद केंद्र सरकार राशि जारी करेगी। इससे पहले कैसे राशि जारी होगी।
