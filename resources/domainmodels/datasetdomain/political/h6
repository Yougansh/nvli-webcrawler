जब इंदिरा को दुर्गा बताया, तब कहां थे धर्म के ठेकेदार: विजयवर्गीय
इंदौर: मध्यप्रदेश के नगरीय प्रशासन एवं विकास मंत्री कैलाश विजयवर्गीय ने ‘हर-हर मोदी’ नारे को लेकर आपत्ति उठाने वालों पर आज पलटवार करते हुए कहा कि जब देश में पूर्व प्रधानमंत्री इंदिरा गांधी की तुलना देवी ‘दुर्गा’ से की गई थी तब ‘धर्म के ठेकेदार’ कहां गए थे। विजयवर्गीय ने इस संबंध में ट्वीट करने के बाद पत्रकारों के सवालों के जवाब में कहा कि कांग्रेस अध्यक्ष सोनिया गांधी की तुलना भी कुछ लोगों ने ‘दुर्गा’ से की थी। दक्षिण भारत में अनेक फिल्म अभिनेताओं के मंदिर बनाए की खबरें सामने आती हैं। इन स्थितियों में लोग आपत्ति क्यों नहीं उठाते हैं। उन्होंने कहा कि दरअसल कुछ लोग ‘मोदी लहर’ से घबराकर उनके खिलाफ माहौल बनाने का प्रयास कर रहे हैं, लेकिन ऐसे लोगों को इससे कुछ भी हासिल होने वाला नहीं है। उन्होंने कहा कि ‘हर-हर मोदी’ नारा भाजपा का नहीं है। मोदी समर्थकों में से कुछ ने भावनाओं में बहकर इस तरह की बात उठाई होगी और मेरा निजी मत है कि इस पर किसी को आपत्ति नहीं होना चाहिए।

‘हर-हर मोदी’ नारे को लेकर ज्योतिष एवं द्वारका, शारदा पीठ के शंकराचार्य स्वामी स्वरूपानंद सरस्वती ने आपत्ति जताते हुए इस संबंध में राष्ट्रीय स्वयंसेवक संघ के प्रमुख मोहन भागवत के साथ चर्चा भी की  है।
