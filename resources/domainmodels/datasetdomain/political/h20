नकद रुपये बांटने पर अरूण यादव के खिलाफ जांच के आदेश

खरगौन: खरगौन के जिला निर्वाचन अधिकारी और जिलाधिकारी डॉ. नवनीत कोठारी ने मध्यप्रदेश कांग्रेस अध्यक्ष अरण यादव द्वारा कथित रूप से एक व्यक्ति को नकद 200 रुपये दिए जाने पर संज्ञान लेते हुए आज जांच के आदेश दिए हैं। जिला निर्वाचन अधिकारी ने यह कदम मीडिया की उन रिपोर्टों पर लिया, जिसमें दिखाया गया था कि यादव ने होली त्यौहार के अवसर पर झिरनिया गांव में भगोरिया हाट (साप्ताहिक मार्केट) में एक व्यक्ति को कथित रूप से 200 रपए नकद राशि देकर अप्रैल में शुरू होने वाले लोकसभा चुनावों के लिए लगे आदर्श आचार संहिता का उल्लंघन किया है।

यादव, जो कि यहां अपनी पार्टी के एक कार्यक्रम में भाग लेने और भगोरिया हाट के लिए आए थे, ने एक व्यक्ति, जिसकी पहचान किशन की गई है, को 200 रपए नकद उस समय दिए, जब वह (किशन) ढोल बजा रहा था और यादव से कुछ इनाम मांग रहा था। जब किशन ढोल बजा रहा था, उस समय यादव अपने हेलीकॉप्टर की ओर जा रहे थे। किशन द्वारा इनाम मांगने पर राज्य कांग्रेस अध्यक्ष ने तुरंत यह राशि निकाली और किशन को दे दी, लेकिन उनकी इस हरकत को वहां उपस्थित कैमरामैन ने अपने कैमरे में कैद कर लिया। वहां पर कुछ पत्रकारों भी थे, जिन्होंने इसे अपने समाचार पत्रों में इसे फोटो सहित प्रकाशित कर दिया।

मामला मीडिया में आने के बाद जिला निर्वाचन अधिकारी व जिलाधिकारी डॉ. नवनीत कोठारी ने अनुविभागीय दंडाधिकारी (एसडीएम) को इस मामले में जांच करने के आदेश दिए। जिलाधिकारी ने संवाददाताओं को बताया कि जांच रिपोर्ट आने के बाद वह इस मामले में आगे की कार्रवाई के लिए चुनाव आयोग से सलाह मशविरा करेंगे।
