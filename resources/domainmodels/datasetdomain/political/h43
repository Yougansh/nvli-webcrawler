बेग से मिले जोशी और पटेल, मांगा समर्थन

इंदौर। दूर हो रहे मुस्लिम वोट बैंक को साधने के लिए शनिवार को कांग्रेस नेता बंबई बाजार में बाला बेग के दरवाजे पर पहुंचे। कांग्रेस प्रत्याशी सत्यनारायण पटेल के साथ पूर्व विधायक अश्विन जोशी ने बेग से मुलाकात कर चुनाव पर चर्चा की और समर्थन मांगा। नेताओं ने पूरी कवायद बेग परिवार के साथ उनके समर्थकों के वोट बैंक को देखते हुए की।बेग के कारण ही हारी थी कांग्रेस इंदौर में कांग्रेस की हार की शुरूआत बाला बेग के चलते ही हुई थी। 1989 में महाजन का मुकाबला प्रकाशचंद सेठी से था। बेग ने बागी के तौर पर चुनाव लड़ा था। सेठी 1,12,214 वोटों से हारे थे। इसमें 88,753 वोट अकेले बेग ले गए थे।एसपी पर हमले से खत्म हुई थी नेतागीरी : इंदौर के एसपी रहे अनिल दशमाना पर बंबई बाजार में बालाबेग ने प्राणघातक हमला किया था, जिसमें उनके अंगरक्षक की मौत हो गई थी। इसके बाद पुलिस ने ऑपरेशन बंबई बाजार चलाकर कई गुंडों को पकड़ा था और शहर में बेग का जुलूस भी निकाला था। सजा पूरी होने के बाद बेग मप्र और राजस्थान की सीमा पर मौजूद बड़ौद और डग के बीच एक पीर बाबा की दरगाह पर रहकर गुमनाम जिंदगी जी रहे थे, लेकिन तबीयत ज्यादा खराब होने पर परिवार के लोग वापस ले आए थे। तब से बेग बिस्तर पर ही हैं। 


