चुनावी ड्यूटी में मुस्तैद रहें पुलिस अधिकारी
इटारसी(ब्यूरो)। आगामी लोस चुनाव की तैयारियों को लेकर प्रशासन एवं पुलिस स्तर पर तैयारियां शुरू हो गई हैं। पुलिस अनुविभाग के अंतर्गत सभी थानों में पदस्थ एसआई एवं एसआई स्तर के अधिकारियों को दो दिवसीय चुनावी प्रशिक्षण देकर चुनावी ड्यूटी के दौरान सतर्क एवं मुस्तैद रहने के निर्देश दिए गए। प्रशिक्षण कार्यक्रम में एसडीओपी मंगल सिंह ठाकरे ने बताया कि क्षेत्र में पुलिस अधिकारियों को जिस भी मतदान केन्द्र पर नियुक्त किया जाए उस केन्द्र पर शांतिपूर्ण मतदान कराने, चुनाव के बाद ईव्हीएम मशीनों की सुरक्षा एवं असामाजिक एवं उपद्रवी तत्वों को केन्द्र की पहुंच से दूर रखने में पुलिस की अहम भूमिका रहेगी। ठाकरे ने कहा कि संवेदनशील केन्द्रों पर पुलिस को बेहद सतर्क रहने की जरूरत है। टीआई राकेश मोदी ने बताया कि चुनाव कार्यक्रम में किसी तरह की गड़बड़ी न हो इसके लिए हर पुलिस अधिकारी को विशेष जानकारी दी जा रही है। ठाकरे ने कहा कि चुनाव आयोग के निर्देशों के तहत केन्द्रों पर शांति व्यवस्था बनाए रखना जरूरी है। बिना किसी पूर्वाग्रह या पक्षपात के पुलिस को निष्पक्ष ढंग से अपने कर्तव्यों का पालन करना होगा। दो दिवसीय प्रशिक्षण कार्यक्रम का सोमवार को समापन हुआ। 

