मोदी बजाएंगे 28 मार्च को प्रदेश में बीजेपी के चुनाव प्रचार का बिगुल 


भोपाल। मध्यप्रदेश में लोकसभा चुनाव प्रचार के लिए बीजेपी के स्टार प्रचारकों की चुनावी सभाओँ की शुरूआत पार्टी के प्रधानमंत्री पद के प्रत्याशी नरेंद्र मोदी ही करेंगे। वे 28 मार्च को प्रदेश के चुनावी दौरे पर आ रहे हैं। इस दिन वे मंडला और बालाघाट में सभाएं लेंगे। मंडला में वे कॉलेज ग्राउंड में सभा को संबोधित करेंगे।गौरतलब है कि मंडला से ही कांग्रेस उपाध्यक्ष राहुल गांधी ने मप्र में अपने चुनाव प्रचार की शुरूआत की थी। वे 22 मार्च को वहां पहुंचे थे और उन्होंने तेंदूपत्ता संग्राहक महिलाओं से चर्चा की थी। उल्लेखनीय है कि मंडला में कांग्रेस की ओर से ओंकार मरकाम प्रत्याशी हैं जो राहुल गांधी की टीम के महत्वपूर्ण सदस्य हैं। उनके सामने बीजेपी के प्रत्याशी फग्गन सिंह कुलस्ते हैं और वे संसद में नोटों की गड्डियां लहराने के मामले में संसद की सदस्यता से हाथ धो बैठे थे। 
