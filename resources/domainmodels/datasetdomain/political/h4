हिन्दू धर्म को राजनीतिक लाभ के लिए उपयोग कर रही भाजपा: दिग्विजय
भोपाल: कांग्रेस महासचिव दिग्विजय सिंह ने आज भाजपा पर कड़े प्रहार करते हुए कहा है कि इस पार्टी (भाजपा) को हिन्दू धर्म में कोई आस्था नहीं है, लेकिन वह इसे अपने राजनीतिक लाभ के लिए उपयोग करती है। यहां अपने निवास पर संवाददाताओं से अनौपचारिक बातचीत में कांग्रेस महासचिव ने यह भी कहा, ‘‘मैं सच्चा हिन्दू हूं, पर मैंने धर्म का राजनीतिक उद्देश्यों के लिए कभी उपयोग नहीं किया है।’’ सिंह ने दावा किया कि भाजपा ने ‘भगवान राम’ को कभी भगवान का दर्जा नहीं दिया, लेकिन केवल एक ‘मर्यादा पुरूष’ के रूप मेंं ही स्वीकार किया है। 
उन्होंने कहा कि भाजपा के आजकल के घटनाक्रम से यह लगता है कि पार्टी कोई फैसला नहीं लेती है और केवल वही होता है, जो इसके प्रधानमंत्री पद के उम्मीदवार और गुजरात के मुख्यमंत्री नरेन्द्र मोदी चाहते हैं। भाजपा में ब्राह्मणों को दरकिनार किया जा रहा है, तो इस पर कांग्रेस महासचिव ने कहा, ‘‘केवल ब्राहमणों को ही नहीं, बल्कि उन सभी को दरकिनार किया जा रहा है, जो मोदी के विरोधी हैं।’’ सिंह ने बताया कि चुनाव से पूर्व कराए गए सर्वेक्षणों पर उन्होंने आज तक भरोसा नहीं किया, क्योंकि इन्हें धन के बल किसी के भी पक्ष में किया जा सकता है। उन्होंने कहा कि उनकी नजर में भाजपा एक फासीवादी पार्टी है और इसका सबसे बढिय़ा उदाहरण इस बात से स्पष्ट होता है, जिस तरह से इस पार्टी द्वारा इसके प्रधानमंत्री पद के उम्मीदवार नरेन्द्र मोदी को आगे बढ़ाने के प्रयास किए जा रहे हैं। सिंह ने बताया कि फासीवादी विचारधारा के अंतर्गत एक छोटी सी चीज की बार-बार कहकर महत्ता बढ़ाई जाती है और यहां तक कि कभी-कभी भगवान का दर्जा भी दे दिया जाता है, जैसे कि मोदी के मामले में घटित हो रहा है। कांगे्रस महासचिव ने कहा कि वाराणसी में भाजपा के समर्थकों द्वारा इस पार्टी के प्रधानमंत्री पद के उम्मीदवार के लिए ‘हर-हर मोदी’ के नारे का उपयोग करना हिन्दुओं का अपमान है। उन्होंने बताया कि यह आश्चर्य की बात है कि भाजपा द्वारा यह स्पष्ट कर देने के बाद भी कि पार्टी का इस नारे से कोई लेना देना नहीं है। भाजपा के एक मंत्री इसका अभी भी उपयोग कर रहे है।
