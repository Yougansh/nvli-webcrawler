फोन पर पूछती है टीम- कांग्रेस में कौन, क्या कर रहा है?
भोपाल. लोकसभा चुनाव में मप्र की हर सीट पर राहुल गांधीकी टीम दिल्ली से नजर रखे हुए है। कांग्रेस से सहानुभूति रखने वाले प्रोफेशनल्स, प्रोफेसर्स और सामाजिक कार्यकर्ताओं से राहुल की टीम से जुड़े लोग फोन पर हर छोटी-बड़ी चीज की जानकारी ले रहे हैं। इन लोगों से सीधे फोन पर सवाल पूछ जा रहे हैं। न केवल कांग्रेस नेताओं बल्कि भाजपा के प्रत्याशियों के भी हर कदम और आम जनता के बीच बन रही धारणा के बारे में सूचनाएं इकट्ठा की जा रही हैं।
 इस बार चुनाव के सारे सूत्र शुरू से ही ऑल इंडिया कांग्रेस कमेटी ने अपने हाथ में रखे हैं। चुनाव की घोषणा होने से पहले ही युवा कांग्रेस में काम कर चुके 11 नेताओं की टीम को प्रमुख लोकसभा क्षेत्रों में पहुंचा दिया गया था। यह टीम मैदान में अपना काम कर रही है।
 ये पूछे जा रहे सवाल
- कांग्रेस और भाजपा प्रत्याशी की दिन भर की गतिविधि का फीडबैक क्या है?
- भाजपा किस क्षेत्र और किस मुद्दे पर फोकस कर रही? इसके जवाब में कांग्रेस को क्या करना चाहिए?
- कांग्रेस में कौन भितरघात कर रहा है और वह किस नेता से जुड़ा हुआ है?
 इनसे हो रही बातचीत
- जानकारों के अनुसार राहुल की टीम ज्यादातर ऐसे लोगों से फीडबैक ले रही है जो 80 से 90 के दशक में एनएसयूआई और यूथ कांग्रेस में सक्रिय थे और अब राजनीति के बजाय किसी अन्य प्रोफेशन में सक्रिय हैं। माना जाता है कि इनकी अपनी कोई राजनीतिक महत्वाकांक्षा नहीं होने से यह लोग सही मैदानी स्थिति की जानकारी देंगे।
