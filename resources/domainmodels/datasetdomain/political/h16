याद रखें जसवंत, उन्होंने ही लागू किया था अनुशासन : उमा भारती 
उज्जैन। भाजपा की राष्ट्रीय उपाध्यक्ष उमा भारती ने बगावती तेवर दिखाने वाले वरिष्ठ नेता जसवंतसिंह को याद दिलाया है कि उन्होंने ही पार्टी में अनुशासन लागू किया था और उन्हें (उमा) पार्टी से निकाले जाने की घोषणा की थी। उन्होंने भरोसा जताया कि जसवंत की नाराजी जल्द खत्म हो जाएगी और मोदी को उनका आशीर्वाद जरूर मिलेगा। सुश्री भारती ने यह बात सोमवार दोपहर यहां सर्किट हाउस पर मीडिया से चर्चा में कही। उन्होंने कहा कि भाजपा में आडवाणी युग का अंत नहीं हुआ है बल्कि आडवाणी ने मोदी को आशीर्वाद दिया है। मोदी तो आडवाणी के पुत्र समान हैं। भाजपा में कोई असंतोष नहीं है। हल्की-फुल्की खटपट तो हर कहीं होती है। 530 टिकटों का वितरण हो रहा है तो थोड़ी नाराजगी हो सकती है। उत्तराखंड में तो सतपाल महाराज भाजपा में ऐसे समय आ गए जब वहां टिकटों का वितरण हो चुका है। उमा ने दावा किया कि लोकसभा चुनाव के दौरान कांग्रेस के कुछ उम्मीदवार बीच में बैठ जाएंगे और भाजपा में शामिल होंगे। मोदी प्रधानमंत्री बनेंगे। विश्व की राजनीति में पहली बार जनता की आकांक्षा पर मोदी प्रधानमंत्री पद के उम्मीदवार के रूप में उभरे हैं। यह जनाकांक्षा गहरी निराशा से निकली है। यूपीए सरकार हर मोर्चे पर विफल साबित हुई है। उमा ने बाद में महाकाल दर्शन भी किए। इन मुद्दों पर यह कहा-वक्त के साथ विचार बदल जाते हैंयह पूछे जाने पर कि इन दिनों सोशल मीडिया पर पहले उन्हें भाजपा से निकाले जाने पर उनकी (उमा भारती ने) मोदी को विनाश पुस्र्ष कहने वाली बात सुर्खियों में है, साध्वी ने कहा पुरानी बातों को चुनाव आयोग कोट नहीं करता। समय के साथ विचार बदल जाते हैं। भाजपा के लोगों ने भी मेरे बारे में क्या-क्या कहा, जब मैं भाजश में थी। -इसका जवाब शिवराज देंगेप्रदेश की पूर्व मुख्यमंत्री से जब यह पूछा गया कि नर्मदा को शिप्रा में मिलाने से कुछ साधु-संत नाराज हैं और वे नर्मदा तोड़ो अभियान पर निकल पड़े हैं, कहा-इसका जवाब शिवराजसिंह चौहान देंगे। हर-हर मोदी नारे पर उन्होंने टिप्पणी करने से इंकार कर दिया। -अब राजनाथ का इंटरव्यू लेना पड़ेगाउमा ने कहा, भोपाल से चुनाव लड़ने के बारे में उन्होंने न कोई चिठ्ठी लिखी ना ही इसके लिए कोई चर्चा हुई। अब मीडिया को राजनाथसिंह का ही इंटरव्यू लेना पड़ेगा। किसी ने अफवाह उड़ा दी, इसका क्या मकसद रहा होगा वो नहीं जानतीं पर यह दु:खद बात है। 
