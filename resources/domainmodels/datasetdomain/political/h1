सम्पत्ति विरूपण अधिनियम के उल्लंघन पर भारत स्वाभिमान संघ के अध्यक्ष के विरूद्ध एफआईआर दर्ज
लोकसभा निर्वाचन 2014 के तहत जिले में संपत्ति विरूपण अधिनियम के तहत अभियान चलाकर कार्रवाई की जा रही है। इसके तहत भारत स्वाभिमान संघ के अध्यक्ष के विरूद्ध नगर निगम भोपाल द्वारा हबीबगंज थाने में एफआईआर दर्ज कराई गई है। थाने से मिली जानकारी में बताया है कि भारत स्वाभिमान संघ द्वारा वंदे मातरम चौराहा विट्ठल रोटरी पर अवैध रूप से झण्डे लगाए गए थे । इस कृत्य पर नगर निगम भोपाल के अधिकारी श्री नवल गौड़े द्वारा धारा 3 के तहत 23 मार्च रविवार को एफआईआर कराई गई है।
आज कलेक्ट्रेट सभाकक्ष में आयोजित निर्वाचन संबंधी बैठक में कलेक्टर एवं जिला निर्वाचन अधिकारी श्री निशांत वरवड़े ने एफआईआर का हवाला देते हुए कहा कि सभी अधिकारियों की जिम्मेदारी है कि जब वह क्षेत्र में भ्रमण पर हों तो देखें कि कहीं संपत्ति विरूपण अधिनियम का उल्लंघन तो नहीं हो रहा है। सार्वजनिक संपत्ति पर झण्डे, पोस्टर, बेनर आदि हो तो उन्हें हटवाने के लिए तत्काल निर्वाचन कार्यालय के कंट्रोल रूम में फोन कर सूचना दें।

