बीजेपी की तीसरी लिस्टः यशवंत सिन्हा के बेटे को टिकट

नई दिल्ली बीजेपी ने लोकसभा उम्मीदवारों की अपनी तीसरी लिस्ट जारी कर दी है। लिस्ट में कम से कम दो बीजेपी नेताओं के बच्चों को टिकट दिया गया है। प्रमोद महाजन के बेटी पूनम महाजन को प्रिया दत्त के खिलाफ मुंबई नॉर्थ सेंट्रल से उतारा गया है। यशवंत सिन्हा के बेटे जयंत सिन्हा को हजारीबाग से टिकट दिया गया है।
देखें: किस राज्य में किस सीट पर कौन 
सुषमा स्वराज को विदिशा से टिकट मिला है। दागी सांसद फग्गन सिंह कुलस्ते को भी टिकट दिया गया है। बीजेपी महासचिव अनंत कुमार ने तीसरी लिस्ट का ऐलान किया। उन्होंने कर्नाटक से 5 सीटों के उम्मीदवारों के नाम का ऐलान किया। इसमें बेल्लारी सीट का नाम नहीं है, यानी रेड्डी ब्रदर्स के टिकट पर अभी फैसला नहीं हो पाया है। इस लिस्ट में 75 उम्मीदवारों का नाम है। बाकी उम्मीदवारों के नाम का ऐलान 15 तारीख को होगा।
आरजेडी के बागी रामकृपाल यादव को भी टिकट दिया गया है। उन्हें पाटलिपुत्र से लालू यादव की बेटी मीसा के खिलाफ उतारा गया है। शत्रुघ्न सिन्हा के टिकट का ऐलान अभी नहीं किया गया है। राजीव प्रताप रूड़ी को सारण से टिकट मिला है।
इस लिस्ट में जो बड़े नाम शामिल हैं उनमें मध्यप्रदेश में इंदौर से सुमित्रा महाजन, दार्जिलिंग से एसएस आहलूवालिया, खूंटी (झारखंड) से करिया मुंडा, चतरा से सुनील सिंह और रांची से राम टहल चौधरी उम्मीदवार होंगे। दरभंगा से कीर्ति आजाद चुनाव लड़ेंगे।
गुरुवार को बीजेपी ने महाराष्ट्र से 2, केरल से 14, मध्यप्रदेश से 24, कर्नाटक से 5 और बिहार से 25 नामों का ऐलान किया।
