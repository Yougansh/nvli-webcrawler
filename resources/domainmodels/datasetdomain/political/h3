"सुषमा स्वराज को देश का प्रधानमंत्री बनाना चाहते हैं दिग्विजय सिंह"
भोपाल। लोकसभा चुनावों को लेकर नेताओं के स्वर समय के साथ तीखे हो चले हैं। आए दिन कोई न कोई आरोप, कोई न कोई सनसनीखेज बयान मीडिया में आ रहा है। सोमवार को इसी कड़ी में मध्यप्रदेश में कांग्रेस सचिव जगदीश यादव का नाम भी जुड़ गया। जगदीश ने कांग्रेस महासचिव दिग्विजय सिंह पर निशाना साधा है।
जगदीश यादव ने दिग्गी पर आरोप लगाते हुए कहा कि, वे सुषमा स्वराज को देश का पीएम बनाना चाहते हैं। मीडिया से मुखातिब होते हुए जगदीश ने विदिशा सीट से सुषमा के जीतने की घोषणा तक कर डाली।

उन्होंने कहा कि, विदिशा सीट से भाजपा उम्मीदवार सुषमा स्वराज का जीतना तय है। आगे बोलते हुए उन्होंने कहा कि यह दावा मैं इसलिए कर रहा हूं क्योंकि सुषमा और दिग्विजय सिंह में डील हो चुकी है और यह डील टू है। डील वन हुई थी 2009 के चुनाव में जब वहां से कांग्रेस ने राजकुमार पटेल को प्रत्याशी बनाया था
दिग्विजय सिंह पर निशाना साधते हुए जगदीश ने कहा कि सभी जानते हैं कि राजकुमार दिग्विजय सिंह के सबसे खास आदमी हैं। और इस बार तो उन्होंने सारी सीमाएं पार करते हुए अपने भाई को ही सुषमा के सामने खड़ा किया है। गौरतलब है कि, कांग्रेस ने इस बार विदिशा से लक्ष्मण सिंह को टिकट दिया है जो कि रिश्ते में दिग्विजय सिंह के भाई लगते हैं। यहां यह भी बताना उचित होगा कि 2009 के लोकसभा इलेक्शन में सुषमा स्वराज को इस सीट से कांग्रेस की ओर से वॉक ओवर मिल गया था। इलेक्शन कमीशन ने राजकुमार का नॉमिनेशन रद्द कर दिया था क्योंकि उन्होंने अपने नॉमिनेशन फॉर्म की मूल प्रति जमा नहीं की थी। इसके अलावा लोगों को चुनाव अभियान से पटेल की दूरी भी अखरती रही।

पुरानी है जगदीश यादव की कड़वाहट आपको बता दें कि, जगदीश यादव और दिग्विजय सिंह के बीच का झगड़ा पुराना है। यह पहली बार नहीं है जब यादव ने दिग्विजय पर निशाना साधा हो। विधानसभा चुनावों के बाद भी जगदीश यादव ने दिग्गी पर आरोप लगाया था। उस दौरान उन्होंने कहा था कि, "दिग्विजय सिंह अशुभ व्यक्ति हैं।" अरूण यादव के प्रदेश अध्यक्ष बनने के बाद पहली मीटिंग में जगदीश के इन शब्दों ने हंगामा मचा दिया था। जिसका खामियाजा उन्हें ही भुगतना पड़ा था। उस समय अरूण यादव ने उन्हें पद से हटा दिया था। हालांकि बाद में दिग्विजय सिंह ने स्वयं इस मामले में हस्तक्षेप करते हुए अरूण यादव को पत्र लिखा था जिसमें जगदीश यादव को माफ कर देने की बात कही गई थी।
