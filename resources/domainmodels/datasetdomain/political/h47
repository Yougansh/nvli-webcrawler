केजरीवाल दिमागी दिवालिया और सत्यदेव हैं झूठे: विजयवर्गीय 
इंदौर. मप्र सरकार में नगरीय प्रशासन मंत्री कैलाश विजयवर्गीय ने रविवार को अरविंद केजरीवाल और कांग्रेस नेता सत्यदेव कटारे पर अपना गुस्सा उतारा। उन्होंने केजरीवाल को दिमागी रूप से दिवालिया बताया, वहीं नेता प्रतिपक्ष सत्यदेव कटारे को झूठा करार दिया। इंदौर के कांग्रेस प्रत्याशी को लेकर कैलाश बोले- सत्तू पटेल को लेकर क्या कहूं, हाल ही में वे विधानसभा का चुनाव 30 हजार से ज्यादा वोटों से हारे हैं। ऐसे में परिणाम सामने दिख रहा है..।
सम्माननीय हैं 'आप' के उम्मीदवार : विजयवर्गीय ने कहा- इंदौर में आम आदमी पार्टी ने अनिल त्रिवेदी को मैदान में उतारा है। मैं उनका सम्मान करता हूं,  लेकिन केजरीवाल दिमागी रूप से दिवालिया हो गए हैं..। जिस मीडिया ने उन्हें हीरो बनाया आज उसे ही वे जेल में डालने की बातें कर रहे हैं। वे शिवराज और मोदी की तुलना खुद से करना चाहते हैं। उन्हें दिल्ली में मौका मिला था तो गुजरात, मप्र जैसा काम करके दिखाते, रणछोड़दास होकर भाग क्यों खड़े हुए..?
कटारे का नाम असत्यदेव होना चाहिए था..
नेता प्रतिपक्ष सत्यदेव कटारे के बारे में विजयवर्गीय ने कहा कि उनका नाम असत्यदेव होना चाहिए था। कांग्रेस के लोग पार्टी छोड़कर भाग रहे हैं, ऐसे में कटारे कह रहे हैं कि भाजपा के नेता कांग्रेस में आना चाहते हैं। सत्य बात बोलने में उन्हें परेशानी होती है।
आडवाणी को मिले सेफ सीट, भोपाल से लड़ें तो अच्छा
विजयवर्गीय ने कहा कि उन्होंने पार्टी से इच्छा जताई है कि वरिष्ठ नेता लालकृष्ण आडवाणी को भोपाल से चुनाव लड़ाया जाना चाहिए। आडवाणी जी को सेफ सीट मिलना चाहिए। पूरे देश में वे प्रचार करेंगे, ऐसे में यहां उनका चुनाव कार्यकर्ता लड़ेंगे।  
