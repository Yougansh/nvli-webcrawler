मोदी नाम के पेन और साड़ियां बांट रही है भाजपा: यादव
खंडवा. प्रदेश कांग्रेस अध्यक्ष अरुण यादव ने आरोप लगाया कि क्षेत्र में भाजपा नरेंद्र मोदी के नाम व फोटो वाले पेन और साडिय़ां बांट रही है। यह आचार संहिता का खुला उल्लंघन है। इसे लेकर चुनाव आयोग को चिट्ठी लिखेंगे। बुधवार को यहां पत्रकारों से चर्चा में यादव ने कहा कि पार्टी कार्यकर्ताओं ने उन्हें मोदी के नाम वाले पेन के सेट उपलब्ध कराए हैं। आचार संहिता के दौरान यह गंभीर मामला है। इस पर रोक लगनी चाहिए।

एक सवाल के जवाब में प्रदेश अध्यक्ष ने कहा कि मुख्यमंत्री शिवराज सिंह चौहान को किसानों की चिंता नहीं हैं। उन्होंने अभी तक केंद्र सरकार को यह नहीं बताया कि ओला और बारिश से फसल नुकसान का मुआवजा देने के लिए कितनी राशि चाहिए। उन्होंने कहा कि प्रदेश सरकार मांगे तो सही, जितनी भी राशि की जरूरत होगी प्रधानमंत्री देंगे। 
मुख्यमंत्री पर निशाना साधते हुए उन्होंने कहा कि फसल बर्बादी को लेकर प्रदेश सरकार ने अभी तक न तो मेमोरेंडम दिया है, न ही नुकसान के बारे में सही जानकारी उपलब्ध कराई है। यादव ने यह भी कहा कि जब मुख्यमंत्री कह रहे थे कि वे प्रधानमंत्री से मिलना चाहते थे। तब प्रधानमंत्री विदेश यात्रा पर थे।
