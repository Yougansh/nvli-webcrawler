MP में शांतिपूर्ण चुनाव के लिए एक लाख 70 हजार हथियार जमा

भोपाल: मध्य प्रदेश में लोकसभा चुनाव शांतिपूर्ण तरीके से कराने के लिए प्रशासनिक स्तर पर पुख्ता इंतजाम किए जा रहे हैं। लाइसेंसी हथियारों को जमा कराने का दौर जारी है, अब तक एक लाख 70 हजार से ज्यादा लाइसेंसी हथियार जमा कराए जा चुके हैं। वहीं लगभग 10 हजार गैर जमानती वारंटों की तामील कराई गई है। राज्य के मुख्य निर्वाचन पदाधिकारी कार्यालय से मिली जानकारी के अनुसार, अगले माह तीन चरण में होने जा रहे लोकसभा चुनाव को देखते हुए लाइसेंसी हथियार धारकों से 13 दिनों में एक लाख 70,859 हथियार जमा कराए गए हैं।
इसके अलावा 1,100 से ज्यादा लाइसेंसी हथियारों को जब्त तथा 221 शस्त्र लाइसेंस निरस्त किए गए हैं। इसके साथ ही अब तक 9,688 गैर जमानती वारंट तामील कराए जा चुके हैं। विभिन्न आपराधिक धाराओं के तहत 36,000 से अधिक लोगों पर कार्रवाई की गई है तथा 20,466 लोगों को प्रतिबंधित किया गया। चुनाव के मद्देनजर सुरक्षा-व्यवस्था चौकस है। इंदौर में बानगंगा पुलिस थाना ने एक करोड़ 50 लाख रुपये कीमत वाली 800 ग्राम ब्राउन शुगर जब्त की है।


