भोपाल से लड़ने पर अड़े आडवाणी, BJP ने गांधीनगर के लिए मांगा दूसरा कैंडिडेट!
वरिष्ठ बीजेपी नेता लाल कृष्ण आडवाणी की लोकसभा सीट को लेकर चर्चाएं गरम हैं. सूत्रों से मिल रही जानकारी के मुताबिक, आडवाणी भोपाल से चुनाव लड़ना चाहते हैं और इस बारे में उन्होंने बीजेपी आलाकमान को बता दिया है.
आज बीजेपी अपने प्रत्याशियों की पांचवी सूची जारी करेगी. इसमें गुजरात के प्रत्याशियों का भी ऐलान किया जाएगा, जिसके बाद साफ हो जाएगा कि आडवाणी कहां से चुनाव लड़ेंगे. बताया जा रहा है कि मध्य प्रदेश बीजेपी ने आडवाणी को भोपाल से लड़ने का प्रस्ताव दिया है. आडवाणी ने पार्टी अध्यक्ष राजनाथ सिंह और राष्ट्रीय कार्यकारिणी के रामलाल से कहा है कि उन पर भोपाल से चुनाव लड़ने का दबाव है, बाकी पार्टी जो फैसला करेगी उन्हें मंजूर होगा.
सूत्रों के मुताबिक, गुजरात की राज्य समिति ने 26 नामों पर अंतिम सिफारिश पार्टी की केंद्रीय चुनाव समिति को भेजी थी. इसमें गांधीनगर से आडवाणी का नाम और गुजरात की एक सीट से मोदी को लड़ने का प्रस्ताव है. खबर आई थी कि मोदी वडोदरा या अहमदाबाद पूर्व सीट से चुनाव लड़ सकते हैं.
बताया जाता है कि गुजरात बीजेपी के नेताओं ने मंगलवार रात राजनाथ सिंह से मुलाकात की और गांधीनगर सीट से लड़ाने के अपने फैसले से अवगत कराया. लेकिन केंद्रीय नेतृत्व ने गुजरात नेताओं को बताया कि आडवाणी भोपाल से लड़ने का मन बना चुके हैं. बीजेपी आलाकमान ने गुजरात इकाई को गांधीनगर से किसी और का नाम देने के लिए कहा. खबर यह भी है कि मोदी के करीबी अमित शाह चुनाव नहीं लड़ना चाहते हैं. अगर आडवाणी सहमत नहीं होते हैं तो आखिरी फैसला मोदी ले सकते हैं. बताया जा रहा है कि गुजरात के मौजूदा सांसदों में सिर्फ 3 या 4 का टिकट काटा जा सकता है.
