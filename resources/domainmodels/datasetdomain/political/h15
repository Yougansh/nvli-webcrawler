पार्टी हारी तो सीआर खराब
जबलपुर। चुनावी रणभूमि में यदि कांग्रेस को इस बार हार का सामने करना पड़ता है तो इसका खामियाजा पार्टी पदाधिकारियों को भुगतना होगा। दरअसल लोकसभा चुनाव में करीब 2 दशकों से हार का स्वाद चख रही कांग्रेस ने इस बार आर-पार की लड़ाई का मूड बनाया है। कांग्रेस ने चुनावी रणनीति के तहत पदाधिकारियों को न सिर्फ वार्ड स्तर पर जिम्मेदारी सौंप दी है बल्कि उनके कार्यों की सीआर भी तैयार करा रही है।कांग्रेस ये मान कर चल रही है यदि इस बार चुनाव में पार्टी कार्यकर्ताओं ने गिले-शिकवे ,मनमुटाव भुलाकर एकजुटता के साथ मेहनत नहीं की तो पार्टी एक दशक तक और हाशिए पर चली जाएगी। लिहाजा अभी नहीं तो कभी नहीं का नारा इजाद करते हुए पार्टी ने सभी पदाधिकारियों जिसमें दिग्गज भी शामिल हैं उन्हें वार्डों की जिम्मेदारी सौंप दी है। ताकि वे अपने वार्ड में पार्टी प्रत्याशी के लिए ऐसा प्रचार करें कि जबलपुर सीट पार्टी की झोली में आ गिरे। बताया जाता है कि जिन पदाधिकारियों को वार्ड दिए गए हैं उनकी बराबर मॉनिटरिंग कर सीआर भी तैयार की जा रही है। लोकसभा चुनाव कांग्रेस के लिए चुनौती है। प्रदेश संगठन के निर्देश पर वार्ड स्तर पर पदाधिकरियों को जिम्मेदारी दी गई है। वे वार्डों में कैसा कार्य कर रहे है? उसकी रिपोर्ट लेकर सीआर तैयार की जा रही है। दिनेश यादवनगर अध्यक्ष,कांग्रेस 
