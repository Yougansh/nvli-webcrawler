आडवाणी के भोपाल से चुनाव लडने की अटकलों के बीच लगे पोस्टर
भोपाल: भारतीय जनता पार्टी (भाजपा) के वरिष्ठ नेता लालकृष्ण आडवाणी के भोपाल संसदीय सीट से चुनाव लडने की अटकलों के बीच कुछ स्थानों पर उनके पोस्टर लगाए जाने के बाद इस मामले को लेकर अचानक राजनीतिक सरगर्मियां बढ गई हैं। मीडिया में कल रात से ही आडवाणी के भाजपा का गढ माने जाने वाली भोपाल सीट से चुनाव लडने की खबरें आ रही हैं। हालाकि, पार्टी सूत्रों का कहना है कि इस संबंध में प्रदेश संगठन की ओर से कोई प्रस्ताव नहीं गया है।
आडवाणी वरिष्ठ नेताओं में शुमार है और इस बारे में कोई भी निर्णय केंद्रीय नेतृत्व को ही लेना है और प्रदेश संगठन केंद्रीय संगठन के आदेश के अनुरूप काम करने के लिए प्रतिबद्ध है। सूत्रों ने कहा कि पार्टी के राज्य से शेष पांच संसदीय सीटों के लिए प्रत्याशी आज दिल्ली में घोषित किए जाने की पूरी संभावना है। वहां आज पार्टी के वरिष्ठ नेताओं की महत्वपूर्ण बैठक होगी। इन पांच सीटों में भोपाल के अलावा बालाघाट, खजुराहो,  सागर और मंदसौर शामिल है। राज्य की कुल 29 सीटों में से 24 पर पार्टी पहले ही प्रत्याशी घोषित कर चुकी है।
