केजरीवाल ने कहा, सत्ता में आया तो मीडियावालों को भेज दूंगा जेल
नागपुर: अपनी खराब सेहत के बावजूद आम आदमी पार्टी (आप) के राष्ट्रीय संयोजक अरविंद केजरीवाल गुरुवार को नागपुर पहुंचे. उन्होंने यहां सदर के एक बड़े होटल में पार्टी के दानदाताओं के साथ रात का खाना खाया. इस रात्रिभोज में केजरीवाल मीडिया पर जमकर बरसे. उन्होंने कहा कि मीडिया वाले पैसा लेकर नरेंद्र मोदी का प्रचार कर रहे हैं. यदि हमारी पार्टी सत्ता में आई तो हम इनको सबक सिखायेंगे. उन्हें जेल की हवा खिलवा देंगे.
वहीं आज नागपुर में उनका रोड शो है. वे नागपुर शहर के कस्तूरचंद पार्क मैदान में भी एक जनसभा को संबोधित कर सकते हैं. ‘आप’ के सदस्य गिरीश नांदगांवकर ने कहा कि पहले कार्यक्रम की अनुमति रद्द कर दी गयी थी पर बाद में इजाजत दे दी गयी. इससे पहले केजरीवाल कल शाम एक विमान से नागपुर आए और ग्रामीणों से बात करने के लिए भंडारा रोड पर वडाडा गांव के लिए रवाना हुए. बेमौसम बरसात और ओले पड़ने के कारण वडाडा गांव के लोग प्रभावित हुए हैं. इससे पहले, खराब सेहत के कारण ‘आप’ नेता ने आज सुबह चंद्रपुर का दौरा रद्द कर दिया था. पार्टी ने 10,000 रुपए से ज्यादा की धनराशि दान करने वाले लोगों के लिए केजरीवाल के साथ रात्रिभोज का आयोजन किया. पार्टी के लिए धनराशि इकट्ठा करने की कवायद के तहत इस कार्यक्रम का आयोजन किया गया.
केजरीवाल ने भंडारा का भी दौरा किया जहां उन्होंने ‘आप’ उम्मीदवार प्रशांत मिश्र के समर्थन में एक जनसभा को संबोधित किया. प्रशांत एनसीपी के वरिष्ठ नेता और केंद्रीय भारी उद्योग मंत्री प्रफुल्ल पटेल के खिलाफ लोकसभा चुनाव लड़ेंगे. आईटी पेशेवर रहे प्रशांत राजनीति में कदम रखने से पहले अमेरिका में नौकरी करते थे. 
