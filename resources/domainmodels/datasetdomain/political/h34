भाजपा ने की लिस्ट जारी, सुषमा विदिशा से होंगी प्रत्याशी 

नई दिल्ली। भारतीय जनता पार्टी (भाजपा) ने लोकसभा चुनावों के लिए 100 उम्मीदवारों की तीसरी सूची गुरूवार को जारी की। लोकसभा में विपक्ष की नेता सुषमा स्वराज को मध्य प्रदेश की विदिशा, पूर्व केंद्रीय मंत्री सैयद शाहनवाज हुसैन को बिहार के भागलपुर और राजीव प्रतापरूडी को सारण से एक बार फिर टिकट दिया गया है। भाजपा के राष्ट्रीय अध्यक्ष राजनाथ सिंह की अध्यक्षता में यहां हुई केंद्रीय चुनाव समिति की बैठक में बिहार की 25 मध्य प्रदेश की 24, केरल की 14, झारखंड की 13, पश्चिम बंगाल की सात, असम की छह, कर्नाटक की पांच, महाराष्ट्र की दो और लक्षद्वीप की एक सीट के लिए उम्मीदवारों के नाम तय किए गए। भाजपा महासचिव अनंत कुमार ने यहां संवाददाता सम्मेलन में सूची जारी की। स्वराज को विदिशा से और रूडी को सारण से दूसरी बार तथा हुसैन को भागलपुर से तीसरी बार उम्मीदवार बनाया गया है। पूर्व केंद्रीय मंत्री यशवंत सिन्हा की जगह उनके बेटे जयंत सिन्हा को हजारीबाग से पूर्व केंद्रीय मंत्री एस एस अहलुवालिया को दार्जीलिंग और राष्ट्रीय जनता दल छोड़कर भाजपा में आए रामकृपाल यादव को पाटलिपुत्र से टिकट दिया गया है। बिहार में भाजपा ने पूर्व केंद्रीय गृह सचिव आर के सिंह को आरापूर्व, केंद्रीय मंत्री स्वर्गीय दिग्विजय सिंह की पत्नी पुतुल कुमारी को बांका, पूर्व मंत्री गिरिराज सिंह को नवादा से उम्मीदवार घोषित किया गया है। मध्य प्रदेश में प्रदेश भाजपा अध्यक्ष नरेंद्र सिंह तोमर अपनी सीट मुरैना बदलकर ग्वालियर पहुंच गए हैं, जबकि पूर्व मंत्री अनूप मिश्रा को मुरैना से उतारा गया है। कांग्रेस के प्रत्याशी घोषित होने के बाद पार्टी छोड़कर भाजपा में शामिल हुए भागीरथ प्रसाद को भिंड से टिकट दिया गया है। पूर्व केंद्रीय मंत्री प्रह्लाद पटेल को दमोह से तथा सुमित्रा महाजन को इंदौर से उतारा गया है। भाजपा के दिवंगत पूर्व महासचिव प्रमोद महाजन की पुत्री पूनम महाजन को मुंबई उत्तर मध्य से टिकट दिया गया है। झारखंड की खूंटी सीट से लोकसभा उपाध्यक्ष करिया मुंडा में फिर से विश्वास व्यक्त किया गया है, जबकि गोड्डा से निशिकांत दुबे, पलामू से पूर्व आईपीएस अधिकारी बी डी राम तथा झारखंड मुक्ति मोर्चा से दो दिन पहले भाजपा में शामिल हुए पूर्व सांसद हेमलाल मुर्मू को राजमहल सीट से टिकट दिया गया है। 
 
