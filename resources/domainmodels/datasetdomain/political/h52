आचरण संहिता का पालन करवाने 68 हजार से अधिक पोस्टर-बैनर हटे
मध्यप्रदेश में लोकसभा का निष्पक्ष चुनाव सम्पन्न करवाने आदर्श आचरण संहिता का सख्ती से पालन करवाया जा रहा है। चुनाव की घोषणा के बाद तेरह दिन की अवधि में निर्वाचन अमले द्वारा शहर और कस्बों से पोस्टर, बैनर, होर्डिंग, दीवार-लेखन आदि को हटवाने की कार्रवाई निरंतर की जा रही है। संपत्ति विरूपण निवारण अधिनियम का पालन करवाकर जिलों में शासकीय और निजी संपत्ति पर लगे 68 हजार 435 दीवार लेखन, पोस्टर, बैनर, होर्डिंग को हटाया गया। इनमें शासकीय संपत्ति पर लगे 59 हजार 362 पोस्टर, बैनर, दीवार लेखन शामिल हैं। इसी प्रकार निजी संपत्ति से 9073 प्रचार सामग्री हटाई गई है।
शासकीय संपत्ति से अब तक 14 हजार 593 दीवार-लेखन, 21 हजार 883 पोस्टर, 13 हजार 587 बैनर तथा 9 हजार 299 अन्य सामग्री हटाई गई है। इस कार्रवाई में 42 प्रकरण दर्ज किये गये है। इसी तरह निजी संपत्ति से 3052 दीवार लेखन, 2610 पोस्टर, 2274 बैनर और 2149 अन्य सामग्री के प्रकरणों को दर्ज कर 9093 सामग्री हटाई गई तथा 4 मामले में प्रकरण दर्ज हुए।
सम्पत्ति विरूपण अधिनियम के तहत ही वाहन दुरुपयोग के 4 प्रकरण दर्ज कर 2 में एफआईआर, लाउडस्पीकर के दुरुपयोग के 6 प्रकरण दर्ज कर सभी में एफआईआर, बिना अनुमति सभा-बैठक करने के 6 प्रकरण में से 5 में एफआईआर, मतदाताओं को प्रलोभन देने के 2 प्रकरण में 14 के विरुद्ध एफआईआर दर्ज की गई। अन्य मामलों के 58 प्रकरण में से 9 के विरुद्ध एफआईआर दर्ज हुई है। इस प्रकार कुल 76 प्रकरण में से 36 के विरुद्ध एफआईआर दर्ज करवाई गई।
सभी 29 संसदीय निर्वाचन क्षेत्र में आदर्श आचरण संहिता का सख्ती से पालन करवाया जा रहा है। पिछले 24 घण्टे के दौरान छिंदवाड़ा में श्री रामाधार साहू की श्री रामचन्द्र चद्रवंशी के विरूद्ध भाजपा का प्रचार करने की शिकायत पर कलेक्टर द्वारा जाँच की जा रही है। छिंदवाड़ा के सेमराताल परासिया की ग्राम पंचायत के सरपंच द्वारा ग्राम तुरसी परासिया के शिक्षक श्री मुन्नालाल पाल के विरूद्ध शिकायत पर कलेक्टर द्वारा जाँच कर ली गई है।
