पूर्व विधायक मालवीय ने भाजपा का दामन थामा
भोपाल(ब्यूरो)। कांग्रेस के पूर्व विधायक हजारी लाल मालवीय एवं उनकी पत्नी पूर्व नगर पालिका अध्यक्ष श्रीमती मीना मालवीय सहित उनके अनेक समर्थकों ने कांग्रेस छोड़ भाजपा का दामन थाम लिया। मालवीय दंपति ने सोमवार की सुबह मुख्यमंत्री शिवराज सिंह चौहान से मुलाकात की थी, इसके बाद उन्होंने भाजपा की सदस्यता लेने का निर्णय कर लिया। दोपहर मालवीय दंपति अपने समर्थकों के साथ प्रदेश भाजपा कार्यालय पहुंचे जहां पार्टी के प्रवक्ता विजेन्द्र सिंह सिसोदिया ने उन्हें पार्टी की प्राथमिक सदस्यता ग्रहण कराई। मालवीय ने इस अवसर पर कहा कि वह राजगढ़ लोकसभा क्षेत्र में भाजपा की जीत सुनिश्चित करेंगे और विचारधारा पर चलकर पार्टी मजबूत करेंगे। इस अवसर पर प्रवक्ता डॉ दीपक विजयवर्गीय, प्रकाश मीरचंदानी और सह संवाद प्रमुख संजय खोचे भी मौजूद थे।
