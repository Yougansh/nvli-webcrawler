सियासत-ए-भोपाल: दवे का दिव्य गरम प्रबंधन
पंकज पाठक. आरएसएस गजब का संगठन है. बिना चुनावी अनुभव के इसमें से निकलने वाले प्रचारकों में चुनाव प्रबंधक बनने की कमाल की कला होती है. सबसे बड़ा उदहारण हैं अनिल माधव दवे. उमा भारती ने गंगा को पकड़ा तो दवे ने नर्मदा को. अब तक वे तीन विधान सभा चुनावों का प्रबंधन कर चुके हैं. यदि दिग्विजय सिंह की इस बात से सहमत हुआ जाए कि चुनाव प्रबंधन से जीते जाते हैं, तो सेहरा दवे के सर बंधना चाहिए था. लेकिन ऐसा नहीं हुआ. बहुत ना इंसाफी है! सवाल है कि सेहरा क्यों नहीं बंधा? या तो दिग्विजय सिंह गलत बोल रहे हैं. या दवे के साथ अन्याय हुआ है. फिर जो भी हो भोपाल लोकसभा सीट के वे हकदार हैं, यदि यह भी नहीं मिली तो फिर उन्हें चुनाव प्रबंधन करना पड़ेगा. नदी के घर में बैठे दवे मैदानी चुनाव का भीं आनंद लेना चाहते हैं ताकि कल को कोई ये नहीं कह सके कि दवे ने नदी के घर और राज्य सभा की कुर्सी पर ही आराम फ़रमाया है, मैदानी चुनाव के धक्के नहीं खाए हैं. लेकिन दवे का भी जबाव नहीं है, सीट भी उन्होंने मांगी तो भोपाल की, जो अब तक 1989 से भाजपा को तश्तरी में रखकर प्राप्त होती आई है.
मीडिया मुग़ल लुणावत
जब बात निकली है तो विजय लुणावत तक जाएगी. यह शख्स दवे का पटु शिष्य है. लुणावत मीडिया प्रबंधन के धनी और उमा-काल की उपज है. उन्होंने उमा भारती के स्वर्णकाल के दौरान प्रदेश भाजपा में संवाद सपर्क प्रमुख के रूप में पारी शुरू की और प्रदेश प्रवक्ता तक जा पहुंचे. उन्होंने चुनाव प्रबंधन में दवे के दिव्य आभामंडल में रहकर हाथ बंटाया. मीडिया को उन्होंने बखूबी संभाला, क्योंकि कहा जाता है कि यह काम आग का दरिया है और डूब के जाना है! मगर लुणावत न डूबे और न झुलसे, बल्कि हमेशा की तरह बड़े मज़े से सुरक्षित किनारे लग गए. यहां किनारे लगने से तात्पर्य सफल होने से है! कुल मिलाकर लुणावत मीडिया मैनेजमेंट के मसीहा बन चुके हैं! जाहिर है इस बार भी मसीहा को मीडिया का ही काम मिलेगा.
दिग्गी राजा ने मैदान क्यों छोड़ा ?
जैसे-जैसे लोकसभा चुनाव पास आते जा रहे थे, दिग्विजय सिंह कहने लगे थे कि राजगढ़ को छोड़ मुझे जहां से टिकिट मिलेगा, लडूंगा. उनका दस साल पुराना सन्यास विधानसभा चुनाव के समय समाप्त हो चुका था. जैसे ही लोकसभा चुनाव का टाइम आया तो दिग्गी राजा कन्नी काटने लगे. कहा जा रहा था कि दिग्विजय राजगढ़, इंदौर, सागर या फिर मुरैना से लोकसभा चुनाव लड़ेंगे. इसी बीच मध्यप्रदेश में राज्यसभा के चुनाव हुए, जिसमें विधायकों की संख्या के हिसाब से कांग्रेस को एक सीट मिलना तय थी.इसके लिए भी कई नाम चल रहे थे लेकिन चुनाव के ठीक पहले दिग्विजय ने राज्यसभा का टिकिट हथियाकर दिल्ली चले गए. हर्रा लगे न फिटकरी, रंग चोखा आ जाये. इस प्रकार मोदी-शिवराज लहर के बीच दिग्विजय ने लोकसभा चुनाव लड़ने का जोखिम न उठाते हुए पहली बार राज्यसभा में सुरक्षित प्रवेश कर लिया. सभी देखते रह गए. इससे कांग्रेस में यह सन्देश गया कि वाकई प्रदेश में भाजपा की लहर है, और अगर ऐसा नहीं है तो दिग्विजय ने लोकसभा का चुनाव क्यों नहीं लड़ा? विधानसभा के लिए उन्होंने अपने पुत्र जयवर्धन सिंह को परम्परागत राघोगढ़ सीट से 57 हजार वोटों से जितवाया. इतने वोटों से तो दिग्विजय भी कभी नहीं जीते. राघोगढ़ दिग्विजय परिवार की सुरक्षित सीट है और यहां पराजय का कोई खतरा नहीं है. लेकिन राजगढ़ लोकसभा सीट पर ऐसा नहीं है. यहां न सिर्फ दिग्विजय, बल्कि उनके अनुज लक्ष्मण सिंह भी पराजय का स्वाद चख चुके हैं. दिग्विजय ने जो गेम खेला है वह उनकी अपनी राजनीती के लिए तो बहुत ही सुन्दर है लेकिन कांग्रेसजन यह समझ गए कि लोकसभा में वास्तव में वातावरण कांग्रेस के पक्ष में नहीं है. लेकिन इसी बीच राजनीती के कुशल खिलाडी दिग्विजय सिंह ने एक नया शिगूफा छोड़ा कि वे सुषमा स्वराज के खिलाफ चुनाव लड़ना चाहते हैं. वाह राजा साहेब! यह अच्छा है कि पहले मैदान छोड़कर किले में सुरक्षित पहुंच गए और अब वहां से कह रहे हैं कि मैं मैदान में उतरना चाहता हूँ!
यह अरुण की टीम है क्या है?
आज कल प्रदेश कांग्रेस कार्यालय में प्रदेश अध्यक्ष और पूर्व केन्द्रीय राज्य मंत्री अरुण यादव की किचन केबिनेट की बड़ी चर्चा है. ऐसे-ऐसे नाम हैं जो कभी सुने नहीं गए. अरुण के पिता सुभाष यादव के एक खासमखास रहे दीपचंद यादव किनारे लगा दिए गए हैं. लेकिन दूसरे खासमखास की वापसी हो गयी है. ये हैं पंडित नर्मदा प्रसाद शर्मा जो विदिशा लोकसभा से भारी मतों से चुनाव हार चुके हैं. और पिछले साल ही उनकी भाजपा से कांग्रेस में वापसी हुई है. भाजपा में उचित तवज्जो नहीं मिलने के कारण उन्होंने पलायन करने में ही अपनी भलाई समझी. यही हाल  दीपचंद का भी है, उन्होंने काफी पहले ही भी विधान सभा में अपनी लुटिया डुबो चुके हैं. विभिन्न पार्टियों के घाट-घाट का पानी पीने वाले मुकेश नायक इनदिनों अरुण यादव के राजनीतिक सलाहकार हैं. एक और सज्जन हैं-रवि सक्सेना, जिनकी शाम किसी लोकल चैनल के टॉक शो में गुजरती है. इसी बीच डो अन्य पंडितों नें भी जबरदस्त घुसपैठ कर लिया है. ये हैं विमलेंद्र तिवारी और चन्द्रिका प्रसाद दी. एक अन्य अनुसूचित जाती के नेता हैं बलवंत सिंह शाक्य. ये भी एक सलाहकार के रूप में तेजी से उभर रहे हैं. शाक्य सुभाष-काल की पैदाइश हैं और नर्मदा सुभाष का सहकारिता संबंधी कार्य देखते थे लेकिन सुभाष के अध्यक्ष बनते ही नर्मदा की हैसियत संगठन में नं. 2 की हो गई. नाम तो और भी हंभ लेकिन सभी अनजाने हैं .पीसीसी में यह भी कहा जा रहा है कि ये सभी लोग स्वंयभू हैं वास्तविक किचेन केबिनेट का गठन टिकिट वितरण के बाद किया जाएगा.
एक पत्रकार को तो टिकिट दे दो भाई
फिर एक पत्रकार टिकिट मांग रहा है बल्कि कई पत्रकार मांग रहे हैं. आम आदमी पार्टी से तो सबसे ज्यादा टिकिट पत्रकार ही मांग रहे हैं. पिछले विधानसभा चुनाव में एक पत्रकार ने खातेगांवसे टिकिट चाहता था लेकिन प्रदेश कांग्रेस कमिटी ने उसका नाम दिल्ली में पार्टी की छान-बीन समिति तक ही नहीं भेजा .जबकि एक अन्य पत्रकार को बुंदेलखंड की एक विधानसभा सीट से कांग्रेस का टिकिट मिल गया था पर वह टिकिट काटने में जरा भी देर नहीं लगी. अभी लोकसभा एक वरिष्ठ पत्रकार बुंदेलखंड की एक सीट से बीजेपी का टिकिट मांग रहे हैं. लेकिन इस सीट के लिए प्रदेश भाजपा चुनाव समिति ने इस सीट के लिए प्रत्याशियों का जो पैनल तैयार किया है उसमें उपरोक्त पत्रकार का नामोनिशान तक नहीं है. यह पैनल भी अन्य सभी सीटों के साथ पार्टी के केन्द्रीय संसदीय बोर्ड में निर्णय के लिए दिल्ली भेजा जा चुका है. इस सीट के लिए एक मंत्री अपनी पत्नी को और एक अन्य मंत्री ने अपने पुत्र को टिकिट दिलाने के लिए ऐड़ी से चोटी का जोर लगा रहे हैं. इसके अलावा  भी वहां इस सीट के लिए ढेरों नाम हैं. ऐसे में एक पत्रकार के लिए कौन मदद कर सकता है? दुर्भाग्य है कि एक पत्रकार को टिकिट दिलाने के लिए मध्यप्रदेश के प्रिंट और इलेक्ट्रॉनिक मीडिया की ओर से भी कोई सपोर्ट नहीं है. अपवाद रूप एक स्थानीय लघु समाचार-पत्र में जरूर कुछ समाचार इस पत्रकार के पक्ष में छपे हैं.



