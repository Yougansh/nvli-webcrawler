चुनाव में गरमाया बल्क एसएमएस का बाजार 

भोपाल। लोकसभा चुनाव में बल्क एसएमएस का बाजार पूरी तरह खुल गया है। प्रदेश के साढ़े चार करोड़ मतदाताओं के मोबाइल नंबर व अन्य जानकारियों के साथ राजधानी में ही सौ से अधिक एसएमएस कंपनियां मैदान में हैं। राजनीतिक दल व प्रत्याशी की बात जल्द से जल्द सीधे मतदाता तक पहुंचाने के दावे व करोड़ों रूपए की कमाई की योजना के साथ बाजार में उतर चुकी हैं। 
यदि कोई राजनीतिक दल या प्रत्याशी इन कंपनियों के माध्यम से साढ़े चार करोड़ मतदाताओं को एक-एक एसएमएस भी पहुंचाएगा तो उसे करीब पौने दो करोड़ रूपए खर्च करने होंगे। इससे प्रत्याशी जहां जिस तरह अपनी बात पहंुचाना चाहता है, वहां वह पलक झपकते ही पहुंच जाएगी। 
एसएमएस में प्रत्याशी अपनी आवाज में बात कह सकेगा तो मतदाताओं तक लिखित तौर पर भी अपनी खूबियां से भरा लिखित एसएमएस पहंुचा देगा। 
बल्क में 40 पैसे का मैसेज
बल्क में प्रत्याशी की बात मतदाताओं तक सीधे पहुंंचाने 40 पैसे प्रति एसएमएस दर तय की गई है। इसमें लिखित मैसेज 160 अक्षरों का पहंुचाया जा सकेगा, जबकि इतने ही पैसों में प्रत्याशी की आवाज 30 सेकंड तक सुनाई देगी। वॉयस एसएमएस में मतदाता के मोबाइल की रिंगटोन बजेगी, वह जैसे ही फोन रीसिव करेगा, दूसरी ओर से प्रत्याशी की आवाज सुनाई देगी। 
संसदीय क्षेत्रवार भी सूची तैयार
एसएमएस कंपनियों ने मतदाताओं मोबाइल नंबर का रिकॉर्ड संसदीय क्षेत्रवार तैयार किया है। भोपाल संसदीय क्षेत्र के 14 लाख मतदाताओं में से दस लाख के नंबर इन कंपनियों के पास है। किसी संसदीय क्षेत्र का प्रत्याशी अपने क्षेत्र में ही बात पहंुचाना चाहता है तो ऎसा भी हो जाएगा। 
ऎसे जुटाए कंपनियों ने मतदाताओं के नंबर
मोबाइल एसएमएस से मतदाताओं तक प्रत्याशी की प्रचार सामग्री पहुंचाने कंपनियों ने ऑनलाइन शॉपिंग, स्कूल-कॉलेज फंक्शन व इसी तरह के अन्य कार्यक्रमों में दर्ज मोबाइल नंबरों को एकत्रित कर सूची तैयार की है। नंबर एकत्रित करने अलग ही एजेंसी ने काम किया। कंपनियों ने सर्विस प्रोवाइडर यानि टेलीकॉम कंपनियों से अनुबंध किया है। बड़ी कंपनियों ने बल्क एसएमएस पैकेज छोटी कंपनियों को दिए, यहां से प्रत्याशी व राजनीतिक दलों को दिए जा रहे हैं। 


हमने लोकसभा चुनाव में बल्क एसएमएस की पूरी तैयारी कर ली है। कई राजनीतिक दल व प्रत्याशी हमारे संपर्क में हैं। कंपनियां भी इसके लिए काम कर रही है। राकेश द्विवेदी, कंपनी मालिक बल्क एसएमएस
देवेंद्र शर्मा,
