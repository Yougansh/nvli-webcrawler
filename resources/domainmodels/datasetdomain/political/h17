एक नामांकन पत्र निरस्त
होशंगाबाद(ब्यूरो)। लोकसभा चुनाव के लिए नामांकन पत्रों की जांच सोमवार को संपन्न हुई। इस दौरान एबी फार्म नहीं होने के कारण अयोध्या प्रसाद रावत का नामांकन पत्र निरस्त किया गया। अब आठ प्रत्याशी मैदान में हैं। हालांकि असल तस्वीर 26 मार्च तक नाम वापस लिए जाने के बाद स्पष्ट हो सकेंगे। यदि अन्य संसदीय क्षेत्रों से मौजूदा उम्मीदवारों ने नामांकन वापस नहीं लिए तो 10 अप्रैल को जिन 9 लोकसभा क्षेत्रों में चुनाव होना हैं, उनमें होशंगाबाद संसदीय क्षेत्र में सबसे कम उम्मीदवार मैदान में होंगे। जिला निर्वाचन कार्यालय से मिली जानकारी के अनुसार अंतिम तारीख तक यहां से कुल 9 लोगों ने चुनाव के लिए नामांकन पत्र दाखिल किए थे। जांच के दौरान कांग्रेस पार्टी से नामांकन करने वाले अयोध्या प्रसाद रावत का नामांकन एबी फार्म नहीं होने के कारण निरस्त कर दिया गया। जांच के दौरान अन्य आठ उम्मीदवारों के नामांकन सही पाए जाने के बाद वैध ठहराया गया। उम्मीदवार 26 मार्च तक अपने नाम वापस ले सकते हैं। नाम वापसी का समय खत्म होने के बाद उम्मीदवारों को इसी दिन चुनाव चि-ों का आवंटन किया जाएगा। नामांकन पत्रों की जांच के बाद वर्तमान में राव उदय प्रताप सिंह भाजपा, देवेंद्र सिंह कांग्रेस, जयप्रकाश गोंगपा, उदय प्रताप सिंह निर्दलीय, प्रदीप बसपा, माया विश्वकर्मा आप, देवेन्द्र कुमार निर्दलीय, मुकेश बाबू अहिरवार निर्दलीय मैदान में हैं। 
