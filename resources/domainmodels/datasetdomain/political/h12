आलोक संजर ने भरा नामांकन, पीसी मंगलवार को भरेंगे पर्चा 
भोपाल। लोकसभा चुनाव में भाजपा प्रत्याशी आलोक संजर, समाजवादी पार्टी और बहुजन समाज पार्टी प्रत्याशियों ने सोमवार को नामांकन पर्चा दाखिल कर दिया। कांग्रेस प्रत्याशी पीसी शर्मा मंगलवार को नामांकन पर्चा भरने जाएंगे। नामांकन पर्चा भरने के लिए निकलते समय बीजेपी प्रत्याशी आलोक संजर महापौर और स्थानीय विधायकों मंत्री उमाशंकर गुप्ता, विश्वास सारंग, सुरेंद्र नाथ सिंह, रामेश्वर शर्मा और विष्णु खत्री को साथ लेकर कलेक्ट्रेट पहुंचे। इसके पहले संजर का उमाशंकर गुप्ता के निवास पर जमकर स्वागत हुआ। टिकट के दो दावेदार पार्टी के जिला अध्यक्ष आलोक शर्मा और महापौर कृष्णा गौर भी इस मौके पर मौजूद थे। शर्मा को संजर ने हार पहनाया तो उन्होंने संजर को मिठाई खिलाकर मुंह मीठा कराया। इसके बाद सभी लोग कलेक्ट्रेट में नामांकन पर्चा भरने तक साथ रहे। समाजवादी पार्टी की शीबा मलिक भी महिलाओं की टोली के साथ नामांकन पर्चा भरने के लिए कलेक्ट्रेट पहुंची। उनके साथ उनके पति मुख्त्यार मलिक भी थे। वहीं बहुजन समाज पार्टी के प्रत्याशी सुनील बोरसे ने भी समर्थकों के साथ रैली के रूप में कलेक्ट्रेट पहुंचकर नामांकन पर्चा भरा। इनके अलावा भी कई अन्य लोगों ने लोकसभा चुनाव में किस्मत आजमाने के लिए नामांकन पर्चे दाखिल किए।पीसी ने बैठक कीकांग्रेस प्रत्याशी पीसी शर्मा के मंगलवार को नामांकन पर्चा भरने की संभावना है। उन्होंने इसके लिए जिला कांग्रेस कमेटी के रोशनपुरा स्थित जवाहर भवन कार्यालय में ब्लॉक कमेटियों की बैठक बुलाई थी। इसमें नामांकन पर्चा भरने और इसके बाद मतदान केंद्र की जिम्मेदारियों को संभालने की रणनीति पर चर्चा की गई। बताया जाता है कि पीसी शर्मा के नामांकन पर्चा भराने के लिए प्रदेश कांग्रेस प्रभारी मोहन प्रकाश और पूर्व मुख्यमंत्री दिग्विजय सिंह भी भोपाल आएंगे। 
