'हर-हर मोदी...' रथ छोड़कर जीप में गए भाजपा प्रत्‍याशी संजर 
भोपाल। विवादों में आए 'हर-हर मोदी, घर-घर मोदी...' से अब बीजेपी नेता ही किनारा काटने लगे हैं। चुनाव की बेला में पार्टी, प्रत्याशियों और उनके समर्थकों ने कई रथ बनवा लिए हैं जिनमें इस नारे वाले भी कुछ रथ हैं, मगर अब प्रत्याशी इस नारे वाले रथ से दूर भागने लगे हैं। ऐसा एक वाकया भोपाल लोकसभा के बीजेपी प्रत्याशी के साथ हुआ तो वे जीप में बैठकर चले गए।बीजेपी के लोकसभा प्रत्याशी आलोक संजर सोमवार को उच्च शिक्षा मंत्री व भोपाल दक्षिण पश्चिम से विधायक उमाशंकर गुप्ता से मुलाकात करने उनके सरकारी निवास 45 बंगला पहुंचे थे। यहां से वे चुनाव प्रचार के लिए जाने वाले थे और इसके लिए गुप्ता के बंगले के बाहर एक चुनावी रथ इंतजार कर रहा था। मगर उनकी निगाह रथ के ऊपर लिखे नारे पर पड़ गई और उन्होंने एक जीप बुलाई व उसमें बैठकर चले गए।जब लोगों ने चुनावी रथ को गौर से देखा तो उसके ऊपर एक नारा लिखा था 'हर-हर मोदी...घर-घर मोदी।' इस नारे पर दो दिन से देशभर में बवाल मचा हुआ है। तुरंत इस नारे पर कागज चिपकाकर छिपाया गया। मगर फिलहाल इस रथ को चुनाव प्रचार इस्तेमाल में नहीं लाया जा रहा है।गौरतलब है कि इस नारे पर शंकराचार्य स्वामी स्वरूपानंद ने भी गहरी आपत्ति दर्ज करते हुए इसे भगवान का अपमान करार दिया था तो कांग्रेस के वरिष्ठ नेता दिग्विजय सिंह ने इसे बीजेपी की सोची समझी साजिश बताया है। उन्होंने कहा कि वाराणसी भगवान शंकर की राजधानी है और इसे ध्यान में रखकर ही बीजेपी ने यह नारा दिया है। यह बवाल मचने के बाद बीजेपी ने इस नारे पर रोक लगा दी है। 
