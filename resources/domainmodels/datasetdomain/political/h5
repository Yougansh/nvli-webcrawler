दिग्विजय ने किया भाजपा से सौदा, जीतेंगी सुषमा, लक्ष्मण बस इक मोहरा!'
 प्रदेश कांग्रेस सचिव जगदीश यादव ने दिग्विजय सिंह पर भाजपा से चुनावी-सौदा करने का आरोप लगाकर सनसनी फैला दी है। यह वहीं जगदीश हैं, जिन्होंने ठीक दो महीने पहले 24 जनवरी को पीसीसी में प्रदेश अध्यक्ष अरुण यादव की अध्यक्षता में हुई पहली बैठक में दिग्गी पर गंभीर आरोप लगाए थे।

भोपाल। प्रदेश कांग्रेस सचिव जगदीश यादव ने एक बार फिर मप्र के पूर्व मुख्यमंत्री दिग्विजय सिंह पर भाजपा से चुनावी-डील करने का गंभीर आरोप लगाया है। सोमवार को यहां प्रदेश कांग्रेस अध्यक्ष अरुण यादव को दिग्गी के खिलाफ शिकायत खत देने पहुंचे श्री यादव ने मीडिया से कहा कि दिग्विजय सिंह  ने जानबूझकर विदिशा से लक्ष्मण सिंह को टिकट दिलवाया है। वे भाजपा से मिले हुए हैं। उनके इशारे पर ही लक्ष्मण सिंह भाजपा में घूम-फिरकर वापस आए हैं। पिछली बार निलंबित होते-होते बचे जगदीश यादव फिर दिग्गी के खिलाफ बोले हैं। उन्होंने कहा कि विधानसभा चुनाव में भी दिग्विजय सिंह ने भाजपा से डील की थी। इसके चलते कांग्रेस बुरी तरह हारी। श्री यादव ने बताया कि, उन्होंने दिग्गी के षड्यंत्रों का खुलासा करता एक खत सोनिया गांधी को भी भेजा है।
दो महीने पहले भी दिग्गी के खिलाफ बोले थे जगदीश यादव 24 जनवरी को प्रदेश कांग्रेस कार्यालय में अरुण यादव की अध्यक्षता में पहली बार प्रदेश पदाधिकारियों की बैठक आयोजित की गई थी। इसमें जगदीश यादव ने दिग्विजय सिंह को अशुभ व्यक्ति करार दिया था। इसका खामियाजा उन्हें निलंबन के तौर पर झेलना पड़ा था। हालांकि बाद में दिग्विजय सिंह ने अरुण यादव को खत लिखकर जगदीश यादव को माफ करने का अनुरोध किया था। इसके बाद जगदीश की बहाली हो गई थीतब यह बोले थे यादवप्रदेश कांग्रेस अध्यक्ष अरुण यादव के करीबी माने जाने वाले जगदीश यादव ने तब अपने निलंबन पर सवाल खड़े कर कर दिए थे। उन्होंने कहा था- मैंने ऐसा क्या कर दिया? जब इस देश में कसाब जैसे आतंकवादी को अपनी बात कहने का मौका मिल सकता है, तो मैंने ऐसा क्या कर दिया, जो निलंबन से पहले मुझसे एक बार पूछा तक नहीं गया? वर्ष, 94 में प्रदेश कांग्रेस के प्रवक्ता और महासचिव रहे यादव ने कहा ने यह भी कहा था कि दिग्गी समाज विशेष की राजनीति करते हैं। जो उनके एजेंडे में फिट नहीं बैठता, उसकी राजनीति वे खत्म कर देते हैं। मप्र कांग्रेस पिछड़ा वर्ग के पूर्व अध्यक्ष यादव ने एक और गंभीर आरोप लगाते हुए कहा था कि दिग्विजय सिंह ने कई परिवार तोड़े हैं।शुक्ला (श्यामाचरण-विद्याचरण), तिवारी (श्रीनिवास तिवारी), सत्यव्रत चतुर्वेदी परिवार में दरारें पैदा कीं। गांधी परिवार को यह बात समझ लेना चाहिए।
अब इस नये घटनाक्रम के बाद प्रदेश कांग्रेस में टिकट को लेकर जारी कलह खुलकर सामने आ गई है। दरअसल, जगदीश यादव मूलत: विदिशा के रहने वाले हैं और वे दिग्गी के घोर विरोधी माने जाते हैं। ऐसे में जबकि, वहां से दिग्गी के भाई लक्ष्मण सिंह को टिकट दिया गया है, लाजिमी है वे अपनी यह बात पचा नहीं पा रहे हैं।
